Πράκτορες παρέκαμψαν τη χρέωση καρτών για την αγορά σνακ από τους αυτόματους πωλητές και τα έπαιρναν τζάμπα - Αποκαλύφθηκαν όταν μπήκαν κάμερες κοντά στα μηχανήματα και απολύθηκαν 
H Κεντρική Υπηρεσία Πληροφοριών των ΗΠΑ (CIA) παραδέχθηκε ότι έπεσε θύμα, για ένα διάστημα πολλών μηνών το 2013, κλεφτών με ιδιαίτερο ταλέντο στην πληροφορική, οι οποίοι άρπαξαν... σνακ αξίας 3.300 δολαρίων από τα μηχανήματα αυτόματης πώλησης των γραφείων της.

Οι «κακοποιοί» έκλεβαν πατατάκια, σοκολάτες κι άλλα σνακ. Δεν επρόκειτο για μυστικούς πράκτορες ή πρώην κυνηγούς τζιχαντιστών αλλά για «υπεργολάβους» της CIA, όπως αποκαλύπτει έκθεση του γενικού επιθεωρητή της υπηρεσίας, η οποία δόθηκε αυτήν την εβδομάδα στη δημοσιότητα.

Η έκθεση είδε το φως της δημοσιότητας έπειτα από αίτηση του δημοσιογράφου του ενημερωτικού ιστότοπου BuzzFeed, Τζέισον Λίοπολντ, βάσει του νόμου για την ελευθερία της πληροφόρησης (Freedom of Information Act).

Οι πράκτορες πλήρωναν τα σνακ με μια προπληρωμένη κάρτα της εταιρείας FreedomPay. Ένας εξ αυτών ανακάλυψε ότι αποσυνδέοντας τα καλώδια από τα συστήματα άυλων πληρωμών της FreedomPay, τα μηχανήματα αυτόματης πώλησης δέχονταν κάρτες που δεν είχαν χρήματα.

Ο δράστης μοιράστηκε την ιδέα του με φίλους του, οι οποίοι με τη σειρά του, αποσύνδεαν από το δίκτυο τα μηχανήματα και προμηθεύονταν δωρεάν τα σνακ της αρεσκείας τους.
Η CIA μπόρεσε να ανακαλύψει την απάτη εγκαθιστώντας κάμερες κοντά στα μηχανήματα.

Ο κλέφτης «ομολόγησε ότι η ιδέα αυτή του ήρθε (…) λόγω των γνώσεών του για τα συστήματα πληροφορικής».
Τα μέλη του δικτύου εντοπίστηκαν, ανακρίθηκαν και κατόπιν απολύθηκαν.

ΠΗΓΗ: ΑΠΕ-ΜΠΕ
